הכנסת העשרים

מושב שלישי

פרוטוקול מס' 638

מישיבת ועדת הכספים

יום שני, י' בשבט התשע"ז (06 בפברואר 2017), שעה 12:40

סדר היום:

הצעת חוק לתיקון פקודת מסי העירייה ומסי הממשלה (פטורין) (מס' 29) (פטור מארנונה לבית כנסת בתוך בית מדרש), התשע"ז-2017

נכחו:

חברי הוועדה: 

משה גפני – היו"ר

מיקי לוי

מנחם אליעזר מוזס

חברי הכנסת:

יעקב אשר

יואב בן צור

עליזה לביא

מיכאל מלכיאלי

מוזמנים: 

מנכ"ל משרד ירושלים ומורשת

–

רן ישי

עו"ד בלשכה המשפטית, משרד הפנים 

–

שחר פרלמוטר

מנהלת תחום בקרה, תקצוב ופיתוח ברשומ"ק, משרד הפנים

–

גליה כהן

יועץ מנכ"ל עיריית ירושלים

–

ליאור בנימין

סגן ליועמ"ש, עיריית ירושלים 

–

זאב גבאי

עוזר ליועמ"ש, עיריית ירושלים 

–

יוחאי דמרי

ראש אגף שומה וגביה, עיריית ירושלים 

–

משה לוי

כלכלנית, מרכז השלטון המקומי 

–

הילה זהבי

שדלן/ית (גלעד יחסי ממשל ולובינג), מייצג/ת את עיריית ירושלים

–

איתן אלון

ייעוץ משפטי:

שגית אפיק

שלומית ארליך

מנהל/ת הוועדה:

טמיר כהן

רישום פרלמנטרי:

יפה קרינצה

הצעה לסדר של חבר הכנסת מיקי לוי

היו"ר משה גפני:

אני פותח את הישיבה. הצעה לסדר של חבר הכנסת מיקי לוי.

מיקי לוי (יש עתיד):

הצעה לסדר בשניה. גם נירית נמצאת כאן, ואני מביא לידיעת ועדת הכספים, למרות שעשינו כמה וכמה פעמים ישיבות בנושא של "ערבה מיינס" ונתת הוראה שתוך שבועיים ייפגשו, עד היום לא נפגשו. אנחנו נמצא את עצמנו בעוד שבועיים, כשאגיש דיון מהיר פעם נוספת, באותו מצב. זהו, זה מה שאני רוצה שתביאו לידיעה, נירית. שייכנסו לעניינים.

עידו סופר:

לאור הלו"ז של המנכ"לית, הישיבה נדחתה, לבקשתה. מבחינתנו, הישיבות יקרו השבוע. אני באמת אומר את זה.

מיקי לוי (יש עתיד):

אדבר עם המנכ"לית ברמה האישית.

עידו סופר:

אם היא רוצה להקדים את זה, אני אישית אדאג שזה יוקדם.

מיקי לוי (יש עתיד):

תודה רבה. אני אדבר אתה.

נירית איבי:

לצורך העניין, גם מנכ"ל משרד האוצר מעוניין בפגישה. אנחנו עושים את הפגישה.

היו"ר משה גפני:

אני מבקש שתעדכנו אותנו, אחרת אני צריך לעשות עוד דיון. מיקי, אתה עוקב אחרי זה.

מיקי לוי (יש עתיד):

אני עוקב.

הצעת חוק לתיקון פקודת מסי העירייה ומסי הממשלה (פטורין) (מס' 29) (פטור מארנונה לבית כנסת בתוך בית מדרש), התשע"ז-2017

היו"ר משה גפני:

הצעת חוק לתיקון פקודת מסי העירייה ומסי הממשלה (פטורין) (מס' 29) (פטור מארנונה לבית כנסת בתוך בית מדרש), התשע"ז-2017. משרד הפנים, לגבי הקריאה השניה והשלישית, כבר דיברנו על העניין הזה. אני מעריך שלא תהיה הצבעה היום – יש בקשה ממשרד האוצר - אבל נסיים את הדיון היום. נראה בסוף הדיון, אולי כן נצביע.

אנחנו מדברים על חוק שהמשמעות הכספית שלו היא משמעות מאוד קטנה באופן יחסי. מדובר על חוק שקיים, על חוק של בתי כנסת - פטור מארנונה, והמקומות האלה גם כן לא משלמים ארנונה מלאה.  מעטים המקומות שעליהם מדובר, ולכן אנחנו מביאים את זה עכשיו לקריאה שניה ושלישית. אריאל יוצר אמר שמדובר על הצעת חוק תקציבית; מליאת הכנסת הצביעה על זה לא ב-50 חברי אלא 62 חברי כנסת. מליאת הכנסת מעוניינת בחוק הזה, אין לו משמעות גדולה, ולכן אני מבקש שמשרד הפנים יגיד את דברו בעניין.

גליה כהן:

לגבי הצעת החוק שמתייחסת לבתי כנסת - אין לנו התנגדות. לגבי התוספת לעדות לא יהודיות - ניסינו לבדוק אומדנים ומצב אצל הדתות הלא יהודיות, והתשובה שקיבלנו היא לא חד-משמעית, בוודאי לא לגבי הפן התקציבי.  כך שלגבי החלק של העדות הלא יהודיות אין לנו כרגע נתונים.

יואב בן צור (ש"ס):

אני רוצה להסביר. מהבדיקה שעשינו לגבי העדות הלא יהודיות, כמעט שאין דברים כאלה. אבל גם אם יהיה – ייבדק ברשויות המקומיות ולאחר בחינה יתברר, אם יתברר, שיש צורך - תקודם הצעת חוק בנושא, שכן כבר עתה המקומות הללו בכל מקרה פטורים כי הם בתי-ספר או שזה בתוך בתי תפילה. אין להם סוג של בתי מדרש כמו שיש אצלנו, ולכן אני חושב שהדבר הזה מתייתר בחוק כרגע, ואם יהיה צריך – נעשה הצעת חוק נוספת.

היו"ר משה גפני:

לא בדקתם את זה באופן מוחלט?

גליה כהן:

ניסינו לבדוק עם מנהל אגף בכיר לעדות לא יהודיות אצלנו במשרד. התשובה שקיבלנו היא שלרוב מתקיים במקומות קדושים, בבתי תפילה, ביחד. לא היתה תשובה חד-משמעית אם זה ממצה ויש כאלה שלא. לא היו נתונים כספיים, לא חלוקה גיאוגרפית.

היו"ר משה גפני:

כשעשיתי את החוק ההוא הכנסתי גם עדות לא יהודיות. למה? מכיוון שבדתות אחרות יש כנסיות ויש מסגדים.

גליה כהן:

בתי תפילה.

היו"ר משה גפני:

אין מציאות כזאת שאני מכיר, גם אז כשדיברתי על זה, גם כשדנו על זה בעניין הזה. שאין מציאות כזאת. זאת אומרת, אם מישהו לומד בקרב המוסלמים או בקרב הנוצרים זה במקומות התפילה שלהם – שזה פטור מארנונה - או בבתי-ספר, ובתי-הספר גם כן נמצאים באותו מעמד. אני לא מכיר דבר כזה, כמו שקיים אצלנו. אנחנו לא מבקשים לפטור גם את בתי המדרש. ההצעה של חבר הכנסת בן צור ושל חבר הכנסת מוזס היא לא הצעה לפטור אותם, היא הצעה לפטור רק מקומות שבהם יש בית כנסת וגם לומדים שם.

גליה כהן:

בכל מקרה, יש בתי תפילה אחרים. אנחנו לא יודעים להגיד האם הם משמשים גם לבתי תפילה.

היו"ר משה גפני:

טוב. כן?

עליזה לביא (יש עתיד):

מה שלומך?

היו"ר משה גפני:

ברוך השם, אבל זה לא הנושא שעומד לדיון עכשיו.

עליזה לביא (יש עתיד):

באתי בשביל הנושא.

היו"ר משה גפני:

שלומי לא עומד לדיון.

עליזה לביא (יש עתיד):

תמיד צריך לפתוח - - -

היו"ר משה גפני:

את רוצה להתייחס לחוק הזה? בבקשה.

עליזה לביא (יש עתיד):

באתי בעניין הצעת החוק, דיברתי על זה גם במליאה מיד אחרי שחבר הכנסת בן צור הציג את ההצעה. בחוק לתיקון פקודת מסי העירייה ומסי הממשלה (פטורין) (מס' 29) (פטור מארנונה לבית כנסת בתוך בית מדרש), אני מבקשת שבסעיף "מקום המשמש ללימוד תורה" יהיה "לרבות בתי מדרש לנשים, בתי מדרש שאינם אורתודוכסים ובתי מדרש חילוניים". אני מברכת על ההצעה, אני רק מבקשת שיהיה ברור בחקיקה - - -

היו"ר משה גפני:

אני מתייחס להסתייגויות שלך ברצינות רבה.

עליזה לביא (יש עתיד):

תודה, אדוני.

היו"ר משה גפני:

אני רוצה שתסבירי מה אמרת. את יודעת מה הצעת החוק?

עליזה לביא (יש עתיד):

אני יודעת מה הצעת החוק.

היו"ר משה גפני:

אז אני רוצה לשאול אותך. אנחנו מדברים פה על בתי כנסת שפטורים מארנונה. מבקשים חברי הכנסת שהגישו את הצעת החוק הזאת, שגם בית כנסת שיש בו בית מדרש שלומדים בו, שגם הוא יהיה פטור. טענה יש על עיריית ירושלים - אין על עיריות אחרות - שהם גובים ארנונה גם במקומות שיש בית כנסת, אבל יש שם גם בית מדרש. מה ההסתייגות שלך? מדובר על בית כנסת ששם יש בית מדרש לנשים, נכון?.

עליזה לביא (יש עתיד):

בית כנסת, שהוא בית כנסת - - -

היו"ר משה גפני:

עם בית מדרש לנשים.

מנחם אליעזר מוזס (יהדות התורה):

עזרת נשים.

היו"ר משה גפני:

לא עזרת נשים. בבקשה, תגידי מה את מציעה. אגיד לך למה יש בעיה: בגלל שאם אין בית כנסת בבית המדרש לנשים אז הם לא פטורים מארנונה בשום מקרה, אלא יש להם הנחה; אם מדובר בבית כנסת, מצדי יכולים ללמוד שם גברים, יכולים ללמוד שם נשים – רק שזה יהיה בנפרד, אני מעוניין – אבל גם אם לא, הם פטורים מארנונה בגלל שיש בית כנסת.

עליזה לביא (יש עתיד):

נכון, אדוני. כמו שהזכרתי את הסידור מאביניון מהמאה ה-15, גם במאה ה-15 אנחנו ערים לכך שיש בתי מדרש לנשים ובתי כנסת לנשים. אז אנחנו מדברים היום במציאות שבה יש בתי כנסת לנשים, שנשים מתפללות ולומדות תורה שם. זה בית כנסת.

היו"ר משה גפני:

הן פטורות מארנונה, לא צריך את החוק של בן צור ולא של מוזס. הן פטורות מארנונה.

עליזה לביא (יש עתיד):

בית כנסת של נשים, מקום שבו הן מתפללות ולומדות תורה, אני מבקשת - - -

מנחם אליעזר מוזס (יהדות התורה):

יש שם ספר תורה? יש ארון קודש? מי קורא בתורה?

עליזה לביא (יש עתיד):

נשים קוראות בתורה.

מנחם אליעזר מוזס (יהדות התורה):

יש מניין?

עליזה לביא (יש עתיד):

קודם כול, יש היום מניינים של נשים. יש בירושלים, יש ב- - -

מנחם אליעזר מוזס (יהדות התורה):

רק שאלה אחת - - -

היו"ר משה גפני:

לא, אל תשאל שאלה. עליזה, אם תעמדי על כך שתגישי את זה כהסתייגות – בבקשה. אבל כשאביא את החוק למליאת הכנסת אגיד שההסתייגות הזאת מיותרת. מדוע? מכיוון שאם יש בית כנסת, אז אף אחד לא הולך לבדוק אם זה גברים או נשים; אם מדובר שהן לומדות תורה, אותן נשים שעליהן את מדברת, לא בתוך בית הכנסת, בכל מקרה הן חייבות בארנונה, גם אם הם גברים. תחשבי ותגידי, אני לא מצביע היום.

שגית אפיק:

את בעצם רוצה לומר שבית המדרש יהיה גם בית מדרש שלומדות בו נשים. זה קיים כבר, יש לך את זה.

עליזה לביא (יש עתיד):

לא לא.

שגית אפיק:

למה?

עליזה לביא (יש עתיד):

לאור ניסיון העבר בכל מיני חוקים, שאחרי זה נדרשנו לשנות ניסוח - - -

מנחם אליעזר מוזס (יהדות התורה):

הבג"ץ יפסוק. הבג"ץ יאמר את דברו. תשאירי את זה לבג"ץ.

היו"ר משה גפני:

אני מתנגד למה שהוא אומר.

מיכאל מלכיאלי (ש"ס):

אם ככה, אני רוצה גם בית כנסת ספרדים. אם יהיה כתוב רפורמים אז גם ספרדים.

יעקב אשר (יהדות התורה):

נכון שפטורים גם ככה.

עליזה לביא (יש עתיד):

מה ההבדל בין אשכנזים לספרדים לעירקים - - -?

מיכאל מלכיאלי (ש"ס):

אז הוא אומר לך: מה ההבדל בין גברים לנשים? הוא אומר שאין הבדל בין גברים לנשים.

יעקב אשר (יהדות התורה):

במצב החוקתי היום אין הבדל.

עליזה לביא (יש עתיד):

אני לא רוצה למצוא את עצמי במציאות שבה יבואו ויאמרו לי שבית כנסת שבו רק נשים מתפללות לא עונה להגדרה של בית כנסת.

מיכאל מלכיאלי (ש"ס):

זה כתוב.

שגית אפיק:

אבל זה החוק הקיים.

עליזה לביא (יש עתיד):

גברתי היועצת המשפטית, אני לא רוצה שיקולים ערכיים - - -

שגית אפיק:

החוק הקיים הוא כזה שבית כנסת, לרבות מבנה או חלק ממבנה שייעודו העיקרי הוא קיום תפילה והשימושים הנוספים בו, ככל שישנם, הם ללימוד תורה או לצרכים הנובעים מקיום התפילה ומלימוד התורה, פטור. זה החוק הקיים, בלי הצעת החוק הזאת.

עליזה לביא (יש עתיד):

אני לא רוצה את ההתפלפלויות האלה. בואי נגדיר מה זה בית כנסת.

היו"ר משה גפני:

בסדר. תגישי הצעת חוק, תגדירי מה זה בית כנסת. לפי דעתי, זה יהיה חוק מאוד מעניין, הוא לא רלוונטי לדיון הזה. הם לא מגדירים – לא אני הגדרתי בכנסת ה-18 ולא הם מגדירים עכשיו מה זה בית כנסת. לכן כל הגדרה שהיא בית כנסת על פי ההגדרות הקיימות, שאת זה קובע משרד הפנים, זה בית כנסת. זה יכול להיות גברים, זה יכול להיות נשים, זה יכול להיות לא חשוב מה.

עליזה לביא (יש עתיד):

בית מדרש "נשמת" בירושלים, למשל, שבו נשים מתפללות - - -

היו"ר משה גפני:

אבל בית מדרש הוא לגירעון, בגלל שהוא חייב בארנונה.

שגית אפיק:

בית מדרש חייב בארנונה.

היו"ר משה גפני:

בית מדרש עושה פה חיסרון, לא מעלה.

עליזה לביא (יש עתיד):

אז נגדיר את זה כבית כנסת, משום שהן מתפללות שם - - -

היו"ר משה גפני:

לא לא לא, אם זה בית כנסת אז צריך להיות בית כנסת, כמו גברים.

עליזה לביא (יש עתיד):

אבל הן מתפללות שם, ויש שם מניין בשבת.

היו"ר משה גפני:

הן יכולות להתפלל, גם גברים יכולים להתפלל. זה לא בית כנסת, לא פטור.

עליזה לביא (יש עתיד):

יש שם מניין בשבת.

היו"ר משה גפני:

אז יש מניין, גם אם הם גברים. זה בכלל לא רלוונטי. אם זה בית כנסת, זה לא משנה אם זה גברים או נשים.

שגית אפיק:

אז זה בית כנסת, והוא פטור.

עליזה לביא (יש עתיד):

לאור הניסיון - - -

היו"ר משה גפני:

בסדר גמור, אני מכבד את בקשתך.

שגית אפיק:

לא הבנתי - - -

היו"ר משה גפני:

אני הבנתי. לא למדתי משפטים והבנתי.

שגית אפיק:

אז אני לא הבנתי.

היו"ר משה גפני:

בסדר, אסביר לך אחר כך.

עליזה לביא (יש עתיד):

או לא באת עם הצלקות שאני באתי.

היו"ר משה גפני:

לא, אין צלקות. אני מציע, היות שאנחנו לא מצביעים היום אלא בעוד שבועיים, אני מציע לך בידידות שתשקלי מה שאת אומרת. אני מבין מה שאת רוצה לעשות בעניין הזה. את לא הולכת להרוויח שום דבר, היועצת המשפטית של הוועדה צודקת. אפילו בלעדיה הייתי אומר לך את אותו דבר, בלי ללמוד משפטים. לא דנים בעניין הזה, החוק לא נוגע אליו, הוא לא מעלה ומוריד. זה לא משנה על איזה בית כנסת מדובר וזה לא משנה באיזה בית מדרש מדובר. אני יכול להתנגד לבית המדרש הזה, אני יכול להסכים אתו – לא רלוונטי לגבי החקיקה הזאת. אבל אם בכל זאת תעמדי על כך שאת רוצה את ההסתייגות הזאת - אתן לך, תוכלי להגיש הסתייגות. אנחנו נצביע על ההסתייגות, אנחנו נפיל את ההסתייגות הזאת בגלל שהיא לא רלוונטית, ואני אדבר גם במליאה נגד ההסתייגות. אצטרך גם להגיד קצת מילים חריפות, שאני לא נוהג לעשות אתך, רק במקרים חריגים, מכיוון שזה ייראה כאילו - - -

יעקב אשר (יהדות התורה):

אתם גורם לה כן לרצות - - -

עליזה לביא (יש עתיד):

אני לא רוצה למצוא את עצמי אחרי שהחוק יעבור במציאות לא ברורה לגבי הימצאות של – אדוני יודע שיש היום הרבה מאוד נשים שלומדות בבתי מדרש, וזה גם בית הכנסת שלהן. אז אם יש פה אי-בהירות, אני מבקשת לדייק את זה. אני לא רוצה שיבואו ויגידו לי: לא, בית כנסת, ההגדרה היא כך וכך.

היו"ר משה גפני:

אבל זה לא החוק. החוק הזה בא "לרבות בית מדרש".

עליזה לביא (יש עתיד):

כן, אבל כשאחרי זה נלך למשרד הפנים וכשנצטרך לבקש את הביטול של הארנונה, יחזירו את זה למחוקק.

היו"ר משה גפני:

עליזה, אנחנו נמצאים בוועדה פלורליסטית. אם תעמדי על העניין הזה – תהיה הסתייגות שלך. אני רק אומר לך מראש, באופן הכי פתוח - - -

עליזה לביא (יש עתיד):

אתה לא מאיים עלי. את שיעורי הבית שלי אעשה, אני גם מוכנה לשבת עם היועצת המשפטית אחרי זה.

היו"ר משה גפני:

עליזה, אני אומר לך את זה בידידות. אני לא מאיים עלייך.

עליזה לביא (יש עתיד):

מה זה שאתה תגיד עלי דברים? כבר אמרת עלי דברים נורא קשים במליאה. יותר קשים ממה שאמרת? לא מאיים עלי.

היו"ר משה גפני:

עליזה, לא זאת הכוונה.

עליזה לביא (יש עתיד):

אני אומרת לך: אם יש משהו שקורה היום, והוא המשמעותי ביותר, זה דור תלמידות חכמות שלומדות תורה. הן לומדות תורה והן נמצאות בבית מדרש, שהוא גם בית כנסת. אני לא רוצה למצוא את עצמי בהגדרות לא ברורות מה זה בית כנסת, שזה לא חל על המבנים שהן לומדות. זה הדברים. היועצת המשפטית, את רוצה שאחדד את זה? אז אחדד את זה.

היו"ר משה גפני:

ההחלטה בידייך. אני  לא מאיים עלייך, חס וחלילה. אין צורך בעניין הזה.

עליזה לביא (יש עתיד):

אדוני אמר: אני אגיד דברים חריפים. מה זה תגיד דברים חריפים?

היו"ר משה גפני:

לא לא לא, אני חוזר בי. אני אגיד מילים לא חריפות.

עליזה לביא (יש עתיד):

בסדר, אני כבר חוויתי לא מעט דברים.

היו"ר משה גפני:

תודה רבה. אם אפשר, להקריא את החוק. לגבי הנושא של דתות אחרות – להערכתי זה לא קיים בדתות אחרות. אני מבקש שעד ההצבעה בעוד שבועיים תגידו לנו בדיוק אם אנחנו צריכים לעשות את זה, כן או לא.

בבקשה, אדוני.

ליאור בנימין:

אני מעיריית ירושלים, יועץ מנכ"ל העירייה. נמצאים פה גם עוד חברים מהעירייה.

היו"ר משה גפני:

אחד שיגיד.

ליאור בנימין:

אחזור, ברשות אדוני, על עיקרי הדברים ואם יהיו שאלות מקצועיות לגבי ניתוח הדברים שלנו, נמצא פה מנהל הגבייה.

היו"ר משה גפני:

אתה עוזר של מנכ"ל העירייה? יש לי שאלה אליך: אם יש בית כנסת של נשים - - -

ליאור בנימין:

אמרתי, אדוני: על הדברים המקצועיים יענה תיכף - - -

היו"ר משה גפני:

מה מקצועי? נשים זה מקצועי? שאלה. יש בית כנסת לנשים בירושלים – אני לא יודע אם יש או אין, אבל נניח - - -

עליזה לביא (יש עתיד):

יש. אני רוצה לעשות לך סיור.

היו"ר משה גפני:

יש בית כנסת לנשים בירושלים; הוא פטור מארנונה או חייב בארנונה? תשובה.

משה לוי:

כבר דיברנו על זה והסברנו שאם יש בית כנסת, לפי התיקון שהיה בחקיקה ב-2012, שהייעוד שלו בית כנסת וזה מה שהוא משמש, הוא נראה כבית כנסת ומשתמשים בו כבית כנסת, ולומדים שם - אנחנו נותנים פטור מלא כבית תפילה.

היו"ר משה גפני:

אפילו אם זה נשים שם? אין שם גברים.

משה לוי:

לא בדקתי נשים או גברים.

היו"ר משה גפני:

את צריכה לתקן את החוק על בית הכנסת, אני רואה עכשיו.

משה לוי:

לגבי הדתות האחרות: אצל המוסלמים, לדעתי, אין מבנה כזה ואצל הנוצרים יש.

היו"ר משה גפני:

איפה לומדים הנוצרים?

משה לוי:

אצל הנוצרים יש מנזר, מה שהם קוראים convent. במנזר הזה יש כנסייה, שזה בית התפילה, ויש את כל הדברים מסביב – מעונות, מקום שהם לומדים, מקום שהוא חדרי לימוד שלהם, חדרי אוכל שלהם וכן האלה.

היו"ר משה גפני:

שם זה לא חל, כמו שאצל היהודים לא חל.

משה לוי:

יש להם גם חדרי לימוד.

היו"ר משה גפני:

על חדרי לימוד זה לא חל.

יעקב אשר (יהדות התורה):

גם אצלנו חדרי לימוד לא חל.

היו"ר משה גפני:

גם אצלנו לא חל.

משה לוי:

יש שם חדרי לימוד ששם הם לומדים. אני לא יודע אם הם מתפללים - - -

היו"ר משה גפני:

לא חל. החוק לא נותן - - -

משה לוי:

אני לא יודע אם הם מתפללים או לא, לא ירדתי - - -

היו"ר משה גפני:

אבל גם בחוק הזה לא פוטר.

שגית אפיק:

החוק לא פוטר את בית המדרש; הוא פוטר את בית הכנסת שנמצא בתוך בית המדרש.

היו"ר משה גפני:

או ההיפך, בית מדרש שנמצא בתוך בית הכנסת.

משה לוי:

אתם רוצים להגיד עכשיו שמקום שלומדים בו ומשמש גם לתפילה יהיה פטור. זו כוונת התיקון הזה. יכול להיות שאצל הנוצרים יש מקום שבו לומדים וגם מתפללים.

יואב בן צור (ש"ס):

אתה לא אומר את זה מתוך ידיעה, אתה אומר את זה מתוך השערה.

משה לוי:

אני אומר את זה מתוך זה שיש כנסייה ויש מנזר, וזה ההבדל ביניהם.

יואב בן צור (ש"ס):

אבל כרגע אנחנו לא פוטרים אותם. כרגע זה לא מחובר לחוק הזה. אמרנו שהעדות האחרות לא מחוברות לחוק הזה.

משה לוי:

עלתה שאלה, אז אני עונה.

יואב בן צור (ש"ס):

אז הצהרנו ואמרנו שכרגע העדות הלא יהודיות לא נמצאות בחוק הזה.

היו"ר משה גפני:

תודה. בבקשה, משפט. הבנו את העניין.

ליאור בנימין:

עמדת העירייה היא לא נגד התיקון לחוק, חלילה. כל מה שאנחנו מבקשים זה שככל שהתיקון הזה יעבור, צריך לחדד את אותה הצעה. אם כולנו מדברים על חדר אחד בתוך מוסד – אז לכתוב חדר אחד בתוך מוסד, שלא אחרי זה יצטרך מנהל הגבייה שלנו לבדוק בכל חדר אם יש ארון קודש או אין.

נקודה שניה: בהינתן שצמצמנו, ההערכה התקציבית שלנו נותרה בעינה – בין 18 ל-24 מיליון שקלים, גם ניתחנו. אמר אדוני בישיבה הקודמת שצריך למצוא מקור תקציבי לעניין הזה, אז נבקש לעגן בחוק או בהתחייבות של המדינה שכל פטור – אנחנו לא מבקשים סכום מראש, אנחנו מבקשים שכל פטור שיינתן, העירייה תשופה.

דבר אחרון: העברנו ליועצת המשפטית של הוועדה חוות דעת של פרופ' ביין, מומחה לדיני מיסים, שמתייחס להצעת החוק, לכשלים שיש בה ולחבויות על העירייה.

היו"ר משה גפני:

תודה רבה. מרכז השלטון המקומי, אם אפשר בקצרה. זה נוגע רק לירושלים.

הילה זהבי:

זה נוגע בעיקר לירושלים, כי המסה הגדולה נמצאת בירושלים.

היו"ר משה גפני:

לא בגלל המסה.

הילה זהבי:

אנחנו יודעים שהצעת החוק היא ממש רגע לפני שהיא עוברת במליאה. ידוע לכם על אובדן הכנסות לרשויות, שמעתם את עיריית ירושלים. התנגדנו בגלל אובדן ההכנסות ובגלל השלכות רוחב. בהמשך לכך, בדברי ההסבר להצעת החוק נכתב כי הפטור יינתן לגבי שטח האולם המרכזי שבו יש ארון קודש קבוע. אנחנו מבקשים שיובהר בהצעת החוק עצמה כי לעניין קיום התפילה מדובר במניין ובארון קודש שיש בו ספר תורה.

היו"ר משה גפני:

תודה.

רן ישי:

אני ממשרד ירושלים ומורשת. בזמנו הסכמנו לנוסח המקורי שעבר בקריאה הראשונה. אנחנו מתנגדים לתיקון. מבחינתנו, זה נושא חדש, אז זה מנוגד להסכמה שהיתה בוועדת השרים לחקיקה.

קריאה:

איזה תיקון? של מה?

רן ישי:

התיקון שרוצים להעלות לקריאה השניה והשלישית.

היו"ר משה גפני:

על מה?

רן ישי:

על בתי תפילה של דתות אחרות.

קריאה:

- - -

היו"ר משה גפני:

נושא חדש יכול לטעון כל שר בממשלה וכל חבר כנסת. לא רלוונטי.

אני מציע כדלהלן, ובזה אני רוצה לסכם את הנושא. ביקש ממני ערן ניצן וביקש ממני גם עוזר השר – דיברתי גם עם המציע, לא הספקתי לדבר אתך - הם מבקשים שנצביע בעוד שבועיים. מציעי החוק ואני, יושב-ראש הוועדה, נעתרים לבקשה – ההצבעה תהיה בעוד שבועיים.

אני מבקש ממשרד הפנים לבוא עם תשובה יותר ברורה. העמדה שלי, ואני מתאר לעצמי שכולם אותו דבר, היא שאנחנו יודעים מה קורה בדתות אחרות. אצל המוסלמים נאמר שזה לא קיים, זה קיים אצל הנוצרים, אחת מן השתיים: או שהם לומדים במנזר, ואז יש שם כנסייה והיא פטורה מארנונה או שמדובר על מקום שבו לומדים ואין בית כנסת, שהם ודאי לא פטורים. אנחנו לא מכירים מקרה כזה, ואנחנו מבקשים בתוך השבועיים האלה לעשות עבודה. משרד הפנים הוא משרד גדול, משרד רציני, תבואו עם תשובה. אז אנחנו לא מוסיפים שום דבר ואתה לא צריך להגיד נושא חדש, בגלל שיכול להיות שזה בכלל לא רלוונטי. להערכתי, לא רלוונטי, אבל אני מחכה לתשובה של משרד הפנים. יש את השבועיים.

לגבי עליזה לביא – אם עליזה לביא מגישה הסתייגות על העניין הזה, ההסתייגות תוצבע כאן.

עליזה לביא (יש עתיד):

בעוד שבועיים. בסדר, קבעתי אתה. אם הדרישה היא למניין, כמו שחברתי אמרה, אז אתה מבין שאני במצוקה.

היו"ר משה גפני:

בסדר גמור. רק תעשי לי טובה, כשאת יושבת אתה ואחרי זה מגיעה עם הצעות, אל תקשי עלינו, הגברים. אם ירצו להקשות עלייך אז יקשו גם עלינו.

עליזה לביא (יש עתיד):

אדוני אני יודעת ששיתוף הפעולה אתך הוא מלא.

היו"ר משה גפני:

אני מבקש מהיועצת המשפטית לנסח את הצעת החוק הזו לקריאה שניה ושלישית. שמעת את הדיון, את כל מה שמובא לעניין הזה. אני אומר לך, ההערכה שלי שמדובר ממש לא על תקציבים בסדרי גודל. בכל הארץ בכלל אין תלונה כזאת, אין נושא כזה. המקום היחיד שיש נושא, שהוא הפך להיות פה כמה פעמים נושא, זה ירושלים. יש לי סיבות למה זה; זה לא בגלל שיש מסה של בתי כנסת, זה סיבות אחרות. יש גם בבני ברק הרבה בתי כנסת, יש גם באלעד הרבה בתי כנסת, לא היה דיון כזה על אף מקום בארץ – לא על חיפה, לא על באר שבע, לא על אילת ולא על שום מקום אחר. יש רק על ירושלים. אני מקווה שהבעיה הזאת תיפתר. אני מבקש, אם תוכלי, כמיטב כישורייך, להגיש ניסוח שכולם יהיו מרוצים, אנחנו נשמח מאוד. משרד הפנים, אני רוצה תשובה, אם אפשר בתוך שבוע, כדי שנוכל לנסח את זה נורמלי.

תודה רבה, הישיבה נעולה.

הישיבה ננעלה בשעה 13:30.